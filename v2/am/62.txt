62
[ⵜⴰⵎⵓⵏⵜ ⵖ ⵢⵉⵎⴰⵍⴰⵙⵙ (ⴰⵚⵉⴹⵢⴰⵙ)]
ⵙ ⵢⵉⵙⵎ ⵏ ⵕⴱⴱⵉ ⴰⵎⴰⵍⵍⴰⵢ ⴰⵎⵙⵎⵓⵍⵍⵓ
1 ⵀⴰⵏⵏ ⴰⵔ ⵉⵎⵎⵓⵢ ⵉ ⵕⴱⴱⵉ ⴽⵔⴰ ⵉⵍⵍⴰⵏ ⵖ ⵉⴳⵏⵡⴰⵏ, ⴷ ⴽⵔⴰ ⵉⵍⵍⴰⵏ ⵖ ⵡⴰⴽⴰⵍ, ⵉⴳⴰ ⴰⴳⵍⵍⵉⴷ ⴰⴼⵓⵥⴰⵕ, ⵉⴳⴰ ⴰⵏⴷⴷⴰⴱⵓ ⴰⵎⵓⵙⵏⴰⵡ
2 ⵏⵜⵜⴰ ⵙ ⵉⵅⴼ ⵏⵏⵙ ⴰⴷ ⴷ ⵢⵓⵣⵏⵏ ⴰⵎⴰⵣⴰⵏ ⵖ ⵉⵇⵓⴱⴱⴰⵏⵏ: ⴰⴷ ⵜⵏ ⵉⴳⴰⵏ ⴷ ⵡⴰⵄⵕⴰⴱⵏ, ⴰⵛⴽⵓ ⵓⵔ ⴰⵇⵇⵔⴰⵏ, ⵓⵍⴰ ⴰⵔ ⵜⵜⴰⵔⴰⵏ, ⵖⵉⴽⴰⵏⵏ ⴷ ⵏⵜⵜⴰ ⵓⵔ ⴰⴷ ⵉⵜⵜⴰⵔⴰ ⵣⵓⵏ ⵏⵜⵜⵏⵉ, ⴰⵔ ⴼⵍⵍⴰⵙⵏ ⵢⴰⵇⵇⵔⴰ ⴰⵢⵍⴰⵏ ⵏ ⵕⴱⴱⵉ ⴰⴷ ⵜⵏ ⵉⴳⴰⵏ ⴷ **ⵍⵇⵓⵔⴰⵏ**, ⴷ ⴰⵔ ⵜⵏ ⵉⵙⵙⵖⵓⵙ, ⵢⴰⵢⵡⴰ ⴰⵔ ⴰⵙⵏ ⵉⵎⵎⴰⵍ ⴰⴷⵍⵉⵙ, ⴷ ⵜⵎⵓⵙⵙⵏⵉ, ⵡⴰⵅⵅⴰ ⵙ ⵜⵜ ⵉⵏⵏ ⴽⴽⴰⵏ ⵖ ⵎⴰⴷ ⵉⵣⵔⵉⵏ ⵍⵍⴰⵏ ⵖ ⵜⵉⵍⵍⴰⵙ ⵍⵍⴰⵙⵏⵉⵏ
3 ⵖⵉⴽⴰⵏⵏ ⴷ ⵡⵉⵢⵢⴰⴹ ⴳⵉⵙⵏ ⵓⵔ ⴷⵉⵙⵏ ⵏⵢⴰⵍⴽⴰⵎⵏ, ⵏⵜⵜⴰ ⴰⴷ ⵉⴳⴰⵏ ⴰⵏⴷⴷⴰⴱⵓ ⴰⵎⵓⵙⵏⴰⵡ
4 ⵖⵉⴽⴰⵏⵏ ⴰⴷ ⵉⴳⴰⵏ ⵜⵓⵍⵍⵓⵖⵜ ⵏ ⵕⴱⴱⵉ, ⴰⵔ ⵜⵜ ⵢⴰⴽⴽⴰ ⵉ ⵡⴰⵏⵏⴰ ⵉⵔⴰ, ⴰⵛⴽⵓ ⴰⴽⵓⵛ ⵉⴳⴰ ⴱⵓ ⵜⵓⵍⵍⵓⵖⵜ ⵉⴳⴳⵓⵜⵏ
5 ⵀⴰⵏⵏ ⴰⵏⴰⵡ ⵏ ⵡⵉⵍⵍⵉ ⴼ ⴷ ⵜⴳⴳⵓⵣ **ⵜⵜⴰⵡⵔⴰⵜ** ⵎⴰⵛⵛ ⵓⵔ ⴰⴷ ⵙⵔⵙ ⵙⴽⴰⵔⵏ, ⵀⴰⵏⵏ ⴳⴰⵏ ⵣⵓⵏ ⴷ ⴰⵖⵢⵓⵍ ⵢⵓⵙⵉⵏ ⵉⴷⵍⵉⵙⵏ, ⵉⵅⵅ ⵖ ⵡⴰⵏⴰⵡ ⵏ ⵎⴷⴷⵏ ⵍⵍⵉ ⵙⵙⴽⵉⵔⴽⴽⵉⵙⵏⵉⵏ ⵜⵉⵎⵉⵜⴰⵔ ⵏ ⵕⴱⴱⵉ?! ⵀⴰⵏⵏ ⴰⴽⵓⵛ ⵓⵔ ⴰⴷ ⵉⵙⵎⵓⵏ ⴷ ⵓⵖⴰⵔⴰⵙ ⵎⴷⴷⵏ ⴳⴰⵏⵉⵏ ⵉⵏⵥⴹⴰⵎⵏ
6 ⵉⵏⵉ ⴰⵙⵏ: ⵡⴰ ⵡⵉⵍⵍⵉ ⵙⴳⴷⵏⵉⵏ ⵙ **ⵜⵜⴰⵡⵔⴰⵜ** ⵉⵖ ⵜⵖⴰⵍⵎ ⵉⵙ ⵜⴳⴰⵎ ⴰⵢⵜ ⵕⴱⴱⵉ ⵜⵓⴼⵎ ⵎⴷⴷⵏ? ⴰⵢⵡⴰ, ⵜⵜⵔⴰⵜ ⵉ ⵕⴱⴱⵉ ⵜⴰⵎⵜⵜⴰⵏⵜ ⵉⵖ ⵜⴳⴰⵎ ⵉⵎⵓⵖⵥⴰⵏⵏ?
7 ⴰⵡⴰ, ⵀⴰⵏⵏ ⵓⵔ ⵙⴰⵔ ⵔⴰⴷ ⵜ ⵜⵜⵔⵏ ⴰⴽⴽⵯ, ⴰⵛⴽⵓ ⴽⵚⵓⴹⵏ ⴰⵢⵍⵍⵉ ⵣⵡⴰⵔⵏ ⵉⴼⴰⵙⵙⵏ ⵏⵏⵙⵏ ⵙⴽⵔⵏ ⵜ, ⵀⴰⵏⵏ ⴰⴽⵓⵛ ⵉⵙⵙⴼⴰⵡ ⵉⵏⵥⴹⴰⵎⵏ
8 ⵉⵏⵉ ⴰⵙⵏ: ⵀⴰⵏⵏ ⵜⴰⵎⵜⵜⴰⵏⵜ ⵍⵍⵉⵖ ⴰⴷ ⵜⵔⵡⴰⵍⵎ, ⵀⴰⵏⵏ ⵔⴰⴷ ⴽⵯⵏ ⵜⴰⵎⵥ, ⵜⴰⵢⵡⴰⵎ ⵜⵉⵡⵔⵔⵉⵎ ⵙ ⴷⴰⵔ ⵓⵎⴰⵙⵙⴰⵏ ⵍⵍⵉ ⵉⴼⴰⵡⵏ ⴽⵔⴰ ⵉⵏⵜⵍⵏ, ⵓⵍⴰ ⴽⵔⴰ ⴷ ⵢⵓⴳⴳⴰⵏ, ⵢⴰⵢⵡⴰ ⵉⵎⵍ ⴰⵡⵏ ⴰⵢⵍⵍⵉ ⵙ ⵜⵜ ⵉⵏⵏ ⵜⴽⴽⴰⵎ ⴰⵔ ⵜ ⵜⵙⴽⴰⵔⵎ
9 ⵡⴰ ⵡⵉⵍⵍⵉ ⴼⵍⵙⵏⵉⵏ: ⵉⵖ ⵉⵜⵜⵓⵖⵔⴰ ⵙ ⵜⵥⴰⵍⵍⵉⵜ ⵣⵖ ⵡⴰⵙⵙ ⵏ ⵉⵎⴰⵍⴰⵙⵙ: **ⵍⵊⴰⵎⵄ**, ⴰⵢⵡⴰ ⵡⴰⵜⵜⵙⴰⵜ ⵜⴰⵥⴰⵍⵍⵉⵜ ⵏ ⵕⴱⴱⵉ ⵜⴰⵊⵊⵉⵎ ⵜⵓⵏⵓⵣⵜ, ⵀⴰⵏⵏ ⵖⵉⴽⴰⵏⵏ ⵢⵓⴼ ⴰⵡⵏ ⵜⵜ ⵉⵖ ⵜⴳⴰⵎ ⵡⵉⴷ ⵙⵙⵏⵏⵉⵏ
10 ⵉⵖ ⵜⵓⴼⵔⴰ ⵜⵥⴰⵍⵍⵉⵜ ⴰⵢⵡⴰ ⵍⵍⵓⵣⵣⵓⵢⴰⵜ ⵖ ⵉⴳⴳⵉ ⵏ ⵡⴰⴽⴰⵍ, ⴰⵔ ⵜⵙⵉⴳⴳⵉⵍⵎ ⵖ ⵜⵓⵍⵍⵓⵖⵜ ⵏ ⵕⴱⴱⵉ, ⵜⴰⵢⵡⴰⵎ ⴰⵔ ⵜⴰⴷⴷⵔⵎ ⵕⴱⴱⵉ ⴱⴰⵀⵔⴰ ⴱⴰⵔ ⴰⴷ ⵜⴳⵉⵎ ⵉⵎⵔⴽⵉⴷⵏ
11 ⵉⵖ ⵥⵕⴰⵏ ⵜⴰⵍⵣⴰⵣⵜ ⵏⵏⵖ ⵓⵔⴰⵔⵏ ⴰⵔ ⵙⵔⵙ ⵜⵜⴰⵣⵣⴰⵍⵏ, ⴰⵢⵡⴰⵏ ⴼⵍⵏ ⴽ ⴰ ⴰⵎⴰⵣⴰⵏ ⵜⴱⵉⴷⴷⵜ ⴰⵔ ⴼⵍⵍⴰⵙⵏ ⵜⴰⵇⵇⵔⴰⵜ, ⴰⵢⵡⴰ ⵉⵏⵉ ⴰⵙⵏ: ⵀⴰⵏⵏ ⴰⵢⵍⵍⵉ ⵉⵍⵍⴰⵏ ⵖ ⴷⴰⵔ ⵕⴱⴱⵉ ⵢⵓⴼ ⵓⵔⴰⵔⵏ ⵖⵉⴽⵍⵍⵉ ⵢⵓⴼ ⵜⴰⵏⵣⴰⵣⵜ, ⴰⵛⴽⵓ ⴰⴽⵓⵛ ⵢⵓⴼ ⴽⵔⴰ ⵢⴰⴽⴽⴰⵏ