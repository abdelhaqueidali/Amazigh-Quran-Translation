65
[ⵜⴰⵏⵕⵥⵓⵎⵜ]
ⵙ ⵢⵉⵙⵎ ⵏ ⵕⴱⴱⵉ ⴰⵎⴰⵍⵍⴰⵢ ⴰⵎⵙⵎⵓⵍⵍⵓ
1 ⵡⴰ ⴰⵎⴰⵣⴰⵏ : ⵉⵖ ⵔⴰⴷ ⵜⵍⵍⴼⵎ ⵉ ⵜⵎⵖⴰⵔⵉⵏ, ⴰⵢⵡⴰ ⵍⵍⴼⴰⵜ ⴰⵙⵏⵜ ⵖ ⵓⵣⵎⵣ ⵏ ⵜⵖⵓⵙⵉ ⵏⵏⵙⵏⵜ, ⵙⵓⵍ ⵜⵙⵙⵓⴹⵏⵎ ⵓⵖⵓⵙⵏ, ⴰⵢⵡⴰ ⵉⴽⵚⵓⴹⴰⵜ ⵕⴱⴱⵉ {ⵊⴰⵍⵍⴰ ⵊⴰⵍⴰⵍⵓⵀⵓ} ⵍⵍⵉ ⵉⴳⴰⵏ ⵕⴱⴱⵉ ⵏⵏⵓⵏ, ⵀⴰ ⵏⵏ ⴰⴷ ⵜⵏⵜ ⵓⵔ ⵜⵙⵙⵓⴼⵓⵖⵎ ⵖ ⵜⴳⵯⵎⵎⴰ ⵏⵏⵙⵏⵜ, ⵓⵍⴰ ⵜⵜⵓⵙⵙⵓⴼⴰⵖⵏⵜ ⴱⵍⴰ ⵉⵖ ⵙⴽⵔⵏⵜ ⴽⵔⴰ ⵏ ⵜⵓⵥⴱⵉⵍⵜ ⵓⵔ ⵉⵏⵜⵉⵍⵏ, ⵅⵜⵜⵉ ⵏⵏ ⴰⴷ ⵉⴳⴰⵏ ⵉⵡⵜⵜⴰ ⵏ ⵕⴱⴱⵉ, ⵡⴰⵏⵏⴰ ⵉⵣⵔⵉⵏ ⵉⵡⵜⵜⴰ ⵏ ⵕⴱⴱⵉ ⵀⴰ ⵏⵏ ⵉⵥⴹⵎ ⵉⵅⴼ ⵏⵏⵙ, ⵀⴰ ⵏⵏ ⵓⵔ ⵜⵙⵙⵉⵏⵜ ⴰⴷ ⴷ ⵓⵔ ⵉⵙⵙⴳⵔⵓ ⵕⴱⴱⵉ ⴹⴰⵕⴰⵜ ⵖⵉⴽ ⴰⵏⵏ ⵏ ⵜⵖⴰⵡⵙⴰ ?
2 ⵉⵖ ⵙⵎⴷⵏⵜ ⴰⵣⵎⵣ ⵏⵏⵙⵏⵜ, ⴰⵡⴰ ⵔⴰⵔⴰⵜ ⵜⵏⵜ ⵙ ⵓⴼⵓⵍⴽⵉ ⵏⵖ ⴷⵉⵙⵏⵜ ⵜⴱⴹⴰⵎ ⵙ ⵓⴼⵓⵍⴽⵉ, ⵎⴰⵛⵛ ⵙⴽⵔⴰⵜ ⵉⵏⴰⴳⴰⵏ ⵖ ⴰⵢⵜ ⵓⵙⵓⵎⵓ ⴳⵉⴳⵓⵏ, ⵜⴼⴽⵉⵎ ⵜⵓⴳⴳⴰ ⴼ ⵕⴱⴱⵉ ⵖⵉⴽ ⴰⵏⵏ ⵏⵏⵓⵏ ⴰⴷ ⵉⴳⴰⵏ ⴰⵙⵍⵓⵢⵓ ⵉ ⵡⴰⵏⵏⴰ ⵉⴼⵍⵙⵏ ⵙ ⵕⴱⴱⵉ, ⴷ ⵡⴰⵙⵙ ⴰⵎⴳⴳⴰⵔⵓ, ⵡⴰⵏⵏⴰ ⵉⴽⵚⵓⴹⵏ ⵕⴱⴱⵉ ⵔⴰⴷ ⴰⵙ ⵉⵎⵎⴰⵍ ⵎⴰⵏⵉ ⵖ ⵉⵜⵜⴼⴼⴰⵖ
3 ⵖⵉⴽ ⵍⵍⵉ ⵔⴰⴷ ⴰⵙ ⵢⴰⴽⴽⴰ ⵖ ⵎⴰ ⵏⵏ ⵓⵔ ⵉⵜⴰⵎ, ⵡⴰⵏⵏⴰ ⵜ ⵉⴳⴰⵏ ⵖ ⵓⴼⵓⵙ ⵏ ⵕⴱⴱⵉ, ⵀⴰ ⵏⵏ ⵉⵇⵇⴰⴷⴷⴰ ⵜ, ⵀⴰ ⵏⵏ ⵕⴱⴱⵉ ⵔⴰⴷ ⵉⵙⵙⵍⴽⵎ ⵜⴰⵖⴰⵡⵙⴰ ⵏⵏⵙ, ⴰⵛⴽⵓ ⵕⴱⴱⵉ ⵉⵙⴽⵔ ⵢⴰⴷ ⵉ ⴽⵔⴰ ⵉⵍⵍⴰⵏ ⴰⵣⵎⵣ ⵏⵏⵙ
4 ⴰⵎⵎⴰ ⵜⵉⵎⵖⴰⵔⵉⵏ ⵍⵍⵉⵖ ⵜⵍⵍⴰ ⵜⵖⵓⵏⴼⵉ ⵓⵔ ⴰⵙⵍⵉⵍⵉⵏⵜ ⵖ ⵍⵓⵀⵍⴰⵜ ⵏⵏⵓⵏ, ⵉⵖ ⴷⴰⵔⵓⵏ ⵜⵓⵔⴷⴰ, ⵀⴰ ⵏⵏ ⵓⵖⵓⵙ ⵏⵏⵙⵏⵜ ⴽⵕⴰⴹ ⵢⵉⵔⵏ, ⵖⵉⴽ ⴰⵏⵏ ⴷ ⵅⵜⵉⵍⵍⵉ ⵓⵔ ⵙⵍⵉⵏⵉⵏ, ⴰⵎⵎⴰ ⵜⵉⵎⴰⵔⴰⵡⵉⵏ ⵀⴰ ⵏⵏ ⴰⵣⵎⵣ ⵏⵏⵙⵏⵜ ⴰⵔⴷ ⴰⵔⵓⵏⵜ, ⵡⴰⵏⵏⴰ ⵉⴽⵚⵓⴹⵏ ⵕⴱⴱⵉ, ⵔⴰⴷ ⴼⵍⵍⴰⵙ ⵉⵙⵙⵉⴼⵙⵉⵙ ⴽⵔⴰ ⴼⵍⵍⴰⵙ ⵢⵓⵔⴰ
5 ⵖⵉⴽ ⴰⵏⵏ ⵉⴳⴰ ⴰⵣⵔⴼ ⵏ ⵕⴱⴱⵉ, ⵉⵙⵙⵓⴳⵣ ⵜ ⵉⴷ ⴼⵍⵍⴰⵡⵏ, ⵡⴰⵏⵏⴰ ⵉⴽⵚⵓⴹⵏ ⵕⴱⴱⵉ ⵔⴰⴷ ⴼⵍⵍⴰⵙ ⵉⵙⵙⵉⵏⵉⴼ ⵉⴱⴽⴽⴰⴹⵏ ⵏⵏⵙ, ⵙⵓⵍ ⵉⵙⵙⵓⴳⵜ ⴰⵙ ⵜⵉⵖⵔⴰⴷ
6 ⴰⵢⵡⴰ, ⵙⵙⵣⴷⵖⴰⵜ ⵜⵏⵜ ⵖ ⵖⵉⵍⵍⵉ ⵖ ⵜⵣⴷⵖⵎ ⵡⴰⵅⵅⴰ ⵜⴰⵎⴰ ⵏⵏⵓⵏ, ⵀⴰ ⵏⵏ ⴰⴷ ⵜⵏⵜ ⵓⵔ ⵉⵙⵏⵏⵓⴽⵎⵓⵎ ⵜⴼⴽⵉⵎ ⴰⵙⵏⵜ ⵜⵉⴽⵕⵥⵉ, ⵉⵖ ⵥⵥⴰⵢⵏⵜ ⵙ ⵡⴰⵔⵔⴰⵡ, ⴼⴽⴰⵜ ⴰⵙⵏⵜ ⴰⵔⴷ ⴷⵉⵖ ⵓⵔⵓⵏⵜ ⴰⵔⵔⴰⵡ ⵏⵏⵙⵏⵜ, ⴷⵉⵖ ⴰⴷ ⴰⵡⵏ ⵙⵙⵓⴹⵓⴹⵏ ⴰⵔⵔⴰⵡ ⵏⵏⵓⵏ, ⴼⴽⴰⵜ ⴰⵙⵏⵜ ⵜⵉⵖⵔⴰⴷ ⵏⵏⵙⵏⵜ, ⵜⴰⵢⵡⴰⵎ ⵜⵙⵙⴰⵛⴽⵉⵎ ⴷ ⴳⵔⴰⵜⵓⵏ ⵙ ⵓⴼⵓⵍⴽⵉ, ⵉⵖ ⴼⵍⵍⴰⵙ ⵓⵔ ⵜⵓⵛⴽⵉⵎ, ⵉⴼⴽ ⴰⵔⵔⴰⵡ ⵏ ⵜⴰⵢⵢⴰⴹ ⴰⴷ ⵜⵜ ⵉⵙⵙⵓⵎⵓⵎ
7 ⵉⵇⵇⴰⵏ ⴷ ⴰⴷ ⵉⴼⴽ ⴱⵓ ⵡⴰⵢⴰⴷⴰ ⵜⵉⵖⵔⴰⴷ ⵙ ⵓⵏⵛⴽ ⵍⵍⵉ ⵎⵓ ⵉⵥⴹⴰⵕ, ⵎⴰⵛⵛ ⵡⴰⵏⵏⴰ ⵎⵓ ⵉⴷⵔⵓⵙ ⵡⴰⵢⴰⴷⴰ ⵏⵏⵙ ⵢⴰⵢⵡⴰ ⴰⵔ ⵢⴰⴽⴽⴰ ⵖ ⵖⴰⵢⵍⵍⵉ ⴰⵙ ⵉⴼⴽⴰ, ⵀⴰ ⵏⵏ ⵔⴰⴷ ⵜⵜ ⵉⴼⵙⵉ ⵕⴱⴱⵉ ⴹⴰⵕⴰⵜ ⵏ ⵎⴰⴷ ⵜⵓⵙⵙ
8 ⵀⴰ ⵏⵏ ⵎⵏⵛⴽ ⵖ ⴰⵢⵜ ⵉⵖⵔⵎⴰⵏ ⴰⴷ ⵢⵏⴼⵏ ⵉ ⵓⵖⴰⵔⴰⵙ ⵏ ⵕⴱⴱⵉ ⵏⵏⵙⵏ, ⴷ ⵉⵎⴰⵣⴰⵏⵏ ⵏⵏⵙ, ⵉⵏⵏⴰ ⵕⴱⴱⵉ : ⵀⴰ ⵏⵏ ⵔⴰⴷ ⵜⵏ ⵏⵙⵙⵃⵙⵓ, ⴰⵎⴰⴽⵕⴰⵥ ⵙⵓⵍ ⵏⵎⵔⵔⵜ ⵜⵏ ⵜⴰⵎⵎⴰⵔⴰ ⵢⵓⵙⵙⵏ
9 ⴰⵢⵡⴰⵏ, ⵎⴹⵉⵏ ⵜⴰⵙⵙⴰⵙⵜ ⵏ ⵡⴰⵔⵔⴰⵣⵏ ⵏⵏⵙⵏ, ⵖⵉⴽ ⵍⵍⵉ ⵜⴳⴰ ⵜⴳⵉⵔⴰ ⵏ ⵜⵖⴰⵔⴰⵙⵜ ⵏⵏⵙⵏ ⴰⴱⵏⵏⴰⵏ
10 ⵀⴰ ⵏⵏ ⵉⵙⵎⵎⵓⵜⴳ ⴰⵙⵏ ⵕⴱⴱⵉ ⵜⴰⵎⵎⴰⵔⴰ ⵜⴰⵎⴰⴳⵣⴰⵥⵜ (ⵜⴰⵎⴰⴳⵥⴰⵥⵜ), ⴰⵢⵡⴰ ⵉⴽⵚⵓⴹⴰⵜ ⵕⴱⴱⵉ ⴰ ⴰⵢⵜ ⵓⵏⵍⵍⵉ ⵍⵍⵉ ⴼⵍⵙⵏⵉⵏ, ⵀⴰ ⵏⵏ ⵉⵙⵙⵓⴳⵣ ⴷ ⴼⵍⵍⴰⵡⵏ ⵕⴱⴱⵉ **ⵎⵇⵓⵔⴰⵏ**
11 ⵖⵉⴽ ⵍⵍⵉ ⴷ ⵢⵓⵣⵏ ⴰⵎⴰⵣⴰⵏ ⴰⵔ ⴼⵍⵍⴰⵡⵏ ⵢⴰⵇⵇⵔⴰ ⵜⵉⵎⵉⵜⴰⵔ ⵏ ⵕⴱⴱⵉ ⵜⵉⵎⵙⵙⴼⵉⵡⵉⵏ, ⴼⴰⴷ ⴰⴷ ⵉⵙⵙⵓⴼⵖ ⵡⵉⵍⵍⵉ ⴼⵍⵙⵏⵉⵏ ⵙⴽⵔⵏ ⵎⴰⴷ ⵉⴼⵓⵍⴽⵉⵏ ⵖ ⵜⵉⵍⵍⴰⵙ ⴽⵛⵎⵏ ⵙ ⵜⵉⴼⴰⵡⵜ, ⵀⴰ ⵏⵏ ⵡⴰⵏⵏⴰ ⵉⴼⵍⵙⵏ ⵙ ⵕⴱⴱⵉ, ⴰⵔ ⵉⵙⴽⴰⵔ ⵎⴰⴷ ⵉⴼⵓⵍⴽⵉⵏ ⵔⴰⴷ ⵜ ⵏⵙⵙⴽⵛⵎ ⵙ ⵜⵓⵔⵜⵉⵜⵉⵏ ⵍⵍⵉ ⵎⵓ ⵏⴳⵉⵏ ⵉⵙⴰⴼⴼⵏ ⵖ ⴷⴷⴰⵡⴰⵜ ⵏⵏⵙⵏⵜ, ⴰⵢⵡⴰⵏ ⵣⴷⵖⵏ ⴱⴷⴷⴰ ⴳⵉⵙⵏⵜ, ⵡⴰⵏⵏ ⵉⵙⵙⵓⴳⵜ ⴰⵙ ⵢⴰⴷ ⵕⴱⴱⵉ ⵜⵉⴽⴽⵉ
12 ⵕⴱⴱⵉ ⵍⵍⵉ ⵉⵙⴽⵔⵏ ⵙⴰ ⵉⴳⵏⵡⴰⵏ, ⵉⵙⴽⵔ ⵖ ⵡⴰⴽⴰⵍ ⵣⵓⵏ ⴷ ⵏⵏⵙⵏ, ⴰⵔ ⵜⴼⵜⵜⵓ ⵜⴰⵢⵔⵉ ⵏ ⵕⴱⴱⵉ ⴳⵔⴰⵜⵙⵏ, ⴼⴰⴷ ⴰⴷ ⵜⵙⵙⵏⵎ ⵕⴱⴱⵉ ⵉⵙ ⵉⵥⴹⴰⵕ ⵉ ⴽⵔⴰ ⵉⵍⵍⴰⵏ, ⵀⴰ ⵏⵏ ⵕⴱⴱⵉ ⵉⵙⵙⵓⵜⵍ ⴷ ⵢⴰⴷ ⵙ ⵜⵓⵙⵙⵏⴰ ⵏⵏⵙ ⵉ ⴽⵔⴰ ⵉⵍⵍⴰⵏ